# Офіційний посібник з адаптації модератора freeCodeCamp

Цей посібник допоможе новим модераторам розібратись з підходами, яких дотримуються досвідчені модератори форуму freeCodeCamp та інших офіційних спільнот, за якими ми доглядаємо.

> [!NOTE] Якщо ви не прочитали [Довідник модератора](https://contribute.freecodecamp.org/#/moderator-handbook), почніть з нього.

## Форум

### Перші кроки

Після надання статусу модератора ви помітите, що інтерфейс виглядає по-іншому, оскільки з’являться нові інструменти та доступ до підфоруму команди модераторів.

Деякі з нових інструментів будуть відображатися в новому меню, яке виглядає як гайковий ключ. Деякі будуть представлені новими вкладками та кнопками, або навіть опціями у меню форуму.

Щоб ознайомитись з новими інструментами та можливостями, дотримуйтесь наведених методів протягом першого тижня:

> [!TIP] Перші два є найважливішими.

### Ознайомтесь з інструментами адміністратора на Discourse

Насправді форум freeCodeCamp є форумом Discourse, тому ми дотримуємось правил інших форумів, створених на Discourse. Щоб ознайомитись з Discourse та модераторством, прочитайте [довідник нового користувача Discourse](https://meta.discourse.org/t/discourse-new-user-guide/96331) та [довідник нового модератора Discourse](https://meta.discourse.org/t/discourse-moderation-guide/63116).

### Стежте за іншими модераторами

Усі дії модераторів можна переглянути у [журналі дій](https://forum.freecodecamp.org/admin/logs/staff_action_logs). Дії автоматичних інструментів (наприклад, `akistmet` чи `system`) можна ігнорувати, якщо вони не стосуються допису, який потрібно переглянути. Дописи, які потрібно переглянути, розміщені на форумі у розділі [Review](https://forum.freecodecamp.org/review).

Протягом першого тижня звертайте увагу на те, які дописи позначаються прапорцем та розглядаються, а також на застосовані до них дії. Ви можете побачити, що системний обліковий запис позначає публікацію, оскільки користувач створив її надто швидко. У багатьох випадках модератори заберуть прапорець, натиснувши кнопку «Approve Post» або позначивши допис як «Not Spam» (залежно від типу прапорця).

Прапорці спаму можуть використовувати користувачі та модератори. Досить часто створюють обліковий запис, пишуть допис, а потім редагують його, додаючи посилання на зовнішній сайт з метою реклами. Такий обліковий запис відносно новий та створив лише один допис, що вказує на те, що обліковий запис створили для спаму. У такому разі доцільно прийняти рішення про видалення облікового запису після першого порушення. Це також стосується облікових записів, перше повідомлення яких вважається спамом.

Ви можете помітити, що модератори виконують дію під назвою «розділення теми» (split topic). Це може бути випадок, коли модератор перемістив допис, який було створено у наявному дописі, у новий допис, або модератор об’єднав повторювані дописи, створені одним користувачем для того самого запитання. Подивившись на цю процедуру, можна виділити різні дії та причини.

Іншою корисною функцією є заготовлені відповіді (canned reply), тобто попередньо написані відповіді, які створила команда модераторів для того, щоб швидко відповідати на повторювані дописи. До них належать:

- Привітання нового користувача форуму, який опублікував код без запитання -> "Welcome - remind question"
- Нагадування користувачам не публікувати розв’язок коду, а ділитись підказками та порадами -> "Solutions Instead of Help"
- Відповідь на випадок, якщо код працює для вас, але не для інших -> "Browser Issues"
- Заохочення користувачів відкрити проблеми на GitHub, якщо знайдено можливу помилку -> "Bug Report"

Існує й багато інших функцій, які потрібно прочитати для ознайомлення. Ви також можете знайти обговорення шаблонів у підфорумі mod-team, і можете ставити запитання, якщо не знаєте, як використовувати шаблон.

### Прочитайте дописи на підфорумі Mod-Team

Підфорум Mod-Team містить деякі дописи від старих та нових модераторів, де обговорюються різні вимоги та/або проблеми модерації форуму.

Ці дописи допоможуть зрозуміти приховані цілі та процеси, які стосуються модераторів форуму. Деякі треди пояснять, що робити зі спамом та неприпустимим вмістом.

## Де просити про допомогу

Щоб отримати допомогу щодо незручної чи незрозумілої ситуації, порадьтесь з іншими модераторами на [підфорумі Mod-Team](https://forum.freecodecamp.org/c/mod-team/4) або в [#mod-chat](https://discord.com/channels/692816967895220344/693157007418720277) на дискорді.
